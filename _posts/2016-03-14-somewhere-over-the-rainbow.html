---
layout: article
title: "Somewhere over the rainbow"
description: "Gli arcobaleni sono un fenomeno visivo davvero magico, a volte è difficile associare quell’arco di colori ad un evento puramente scientifico. Nella Bibbia viene chiamato da Dio “il segno dell’alleanza che io pongo tra me e voi e tutti gli esseri viventi”. Ma come funzionano questi archi di colore nel cielo che sembrano arrivare ogni volta che sole e pioggia si incontrano?"
date: 2016-03-14 10:00:00 -0600
image: https://s3.eu-central-1.amazonaws.com/catchup-bottle/sorasak-217807.jpg
imagealt: "Un arcobaleno non è altro che un'illusione ottica causata dalla rifrazione della luce nelle gocce d'acqua presenti nell'aria"
category: scienze
featured: false
---

<img src="https://s3.eu-central-1.amazonaws.com/catchup-bottle/sorasak-217807.jpg" alt="Un arcobaleno non è altro che un'illusione ottica causata dalla rifrazione della luce nelle gocce d'acqua presenti nell'aria, foto di Sorasak"/>

<p>Gli arcobaleni sono un fenomeno visivo davvero magico, a volte è difficile associare quell’arco di colori ad un evento puramente scientifico. Nella Bibbia viene chiamato da Dio “il segno dell’alleanza che io pongo tra me e voi e tutti gli esseri viventi”. Ma come funzionano questi archi di colore nel cielo che sembrano arrivare ogni volta che sole e pioggia si incontrano?</p>

<p>Ogni arcobaleno ha tre componenti fondamentali: la luce, le gocce di pioggia e i nostri occhi che catturano la luce che queste riflettono da un angolo preciso.</p>

<p>La luce è radiazione elettromagnetica composta da onde elettromagnetiche di diversa lunghezza. Tra queste, ci sono quelle di una lunghezza visibile ai nostri occhi, che creano i colori viola, blu, verde, giallo, arancione e rosso, ma anche altre di diverse lunghezze che non riusciamo a percepire, come per esempio le onde ultraviolette e quelle infrarosse.</p>

<p>Quando la luce passa attraverso la retina dell’occhio, la vediamo bianca senza sfumature; quindi si potrebbe pensare che a produrre un arcobaleno sia semplicemente luce solare riflessa nelle gocce di pioggia, il secondo componente fondamentale, ma questa affermazione anche se vera, non spiegherebbe perché vediamo tutti i colori dello spettro invece che solo luce bianca.</p>

<p>Questa particolarità viene spiegata attraverso il fenomeno della rifrazione che probabilmente ognuno di noi ha sperimentato mettendo una cannuccia dentro ad un bicchiere di liquido trasparente e vedendola spezzata da una certa angolazione.</p>

<img src="https://s3.eu-central-1.amazonaws.com/catchup-bottle/rifrazione.jpg" alt="La rifrazione vista con una cannuccia dentro ad un bicchiere d'acqua, avente densità maggiore rispetto all'aria circostante"/>

<p>La rifrazione avviene infatti quando la luce passa da un oggetto ad un’altro di densità diversa. Questo avviene per esempio quando la luce passa dall’aria in acqua o in un cristallo. Nel caso degli arcobaleni, la luce entra nelle gocce d’acqua tutta insieme, viene rifratta e riflessa dalla parte interna della goccia, e ogni colore fuoriesce con una propria angolazione, diversa da quella degli altri colori poiché ognuno ha una propria lunghezza d’onda.</p>

<p>A causa del fenomeno della rifrazione allora, la luce rossa verrà riflessa ad un angolo di 42 gradi rispetto all’angolo di entrata in ogni goccia, mentre la luce viola (dall’altro lato dello spettro della luce visibile) uscirà ad un angolo di circa 40 gradi rispetto all’angolo di entrata, e tutte le sfumature intermedie si troveranno in quei 2 gradi compresi tra la luce viola e quella rossa.</p>

<img src="https://s3.eu-central-1.amazonaws.com/catchup-bottle/rainbow_explanation.jpg" alt="Da ogni angolo di cielo, dove noi vediamo l'arcobaleno, arriva un solo colore"/>

<p class="image-credit">Da ogni angolo di cielo dove noi vediamo l'arcobaleno arriva un solo colore fino al nostro occhio, sono le gocce vicine a mandarci gli altri colori e formare la fascia completa.</p>

<p>La distribuzione dei colori è graduale, e le 7 fasce distinte di colori che ci sembra di distinguere, sono in realtà colori messi in gradazione, che il nostro occhio<!-- , il terzo dei componenti fondamentali dell'arcobaleno, --> raggruppa.</p>

<p>Un’ulteriore conseguenza delle angolazioni della luce fa si che si avrà sempre la sensazione di trovarsi al centro dell’arcobaleno. La cui posizione inoltre è relativa alla nostra posizione, alla posizione del sole e alla posizione della parete delle gocce di pioggia. Il sole infatti deve trovarsi alle nostre spalle, mentre la pioggia davanti a noi. L’arcobaleno è dunque un fenomeno molto personale dato che solo vedendolo dalla stessa angolazione due persone potrebbero vedere lo stesso.</p>